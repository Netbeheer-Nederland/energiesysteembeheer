---
title: NBility
parent: Redacteurs
---

# NBility

De topbegrippen van het begrippenkader worden gevormd door de NBility-bedrijfsobjecten. Dit zorgt voor duidelijkheid over eigenaarschap. Elk nieuw begrip moet onder een van deze topbegrippen worden gehangen, direct of indirect.

## Wat is NBility?

[NBility](https://nbility-model.github.io/) is een gezamenlijk model van de Nederlandse netbeheerders en beschrijft in samenhang hun functies, processen en objecten. Het model is 'outside-in' ontworpen: het vertrekpunt is niet de interne techniek, maar de waarde die wij leveren aan klanten en de maatschappij. NBility biedt daarmee de gemeenschappelijke taal om de verbinding te maken tussen de stakeholderbehoeften en de inrichting van onze organisatie.

Een belangrijk onderdeel van NBility zijn de bedrijfsobjecten: de dingen die wij transformeren om die waarde te creëren, zoals `aansluiting` en `netcomponent`.

## Waarom NBility als basis?

In dit begrippenkader hanteren we de bedrijfsobjecten uit NBility als de 'topbegrippen' (`skos:topConceptOf`). We kiezen hiermee voor een indeling op basis van bedrijfscontext. Neem een elektriciteitskabel. Ligt deze in het magazijn, dan is het in de context van de organisatie `materiaal` (voorraad). Ligt diezelfde kabel in de grond, dan vervult hij de rol van `netcomponent`. Hoewel het fysieke object hetzelfde blijft, is de betekenis en de waarde totaal anders. Door NBility als basis te nemen, koppelen we de definitie van een begrip direct aan deze functionele rol.

Daarnaast is NBility cruciaal voor duurzaam beheer. Het eigenaarschap van data en begrippen ligt namelijk verdeeld over verschillende functionele 'modules' binnen de netbeheerders. Zonder gemeenschappelijke taal is het onmogelijk om hier grip op te krijgen. Omdat elk begrip in dit kader te herleiden is tot een NBility-bedrijfsobject, hebben we een kapstok om de juiste eigenaar te vinden en de kwaliteit te borgen.

## Synchronisatie en levenscyclus

Een begrip in een woordenboek is iets anders dan een bedrijfsobject in een architectuurmodel. Ze hebben hun eigen spelregels en levenscyclus. Daarom nemen we de definitie van een NBility-bedrijfsobject over, maar hanteren we het begrip als deel van dit begrippenkader, met een eigen identificatie (URI). We verwijzen wel naar NBility als bron (`dct:source`). Dezelfde werkwijze hanteren we bij begrippen die we overnemen uit wetteksten, zoals `aansluiting`.

Deze manier van werken beschermt ons begrippenkader tegen onbedoelde wijzigingen. Mocht een bedrijfsobject in NBility van betekenis veranderen, dan passen we de definitie hier niet stilzwijgend aan. In plaats daarvan creëren we een nieuw begrip voor de nieuwe betekenis. Het oude begrip krijgt een nieuwe plek in de hiërarchie (onder een van de NBility-topbegrippen) of wordt buiten gebruik gesteld. Zo blijft de historie zuiver en de data-uitwisseling stabiel.
